<h1>Kompositie.
</h1>
<pre class="poem-text">De muur is groen... Het is een groene muur.
Als ik hem bekijk word ik groen van ergernis.
De strijkplank is wit, omdat dit meer etikette geeft
als 't meisje strijkt in witte schort...
of de vrijgezel, de mouwen opgerold,
het witte laken van de strijkplank met druppels zweet bevuilt...
of de moeder die huilt
omdat ze de bruidsrok van haar oudste dochter schroeide,
net toen de melkboer belde,
die op zijn beurt het nieuws in de hele buurt vertelde;
zodat nu witte strijkplank staat tegen groene muur
- de rok ging naar de wasserij -
waartegen ik mijn ergernis zit uit te schreeuwen.

</pre>