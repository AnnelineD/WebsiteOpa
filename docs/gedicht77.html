<h1>Laatste zonnestraal.
</h1>
<pre class="poem-text">(bij het heengaan van mijn vriend en kollega Julien)

Wanneer ik dan ben heengegaan nadat
ik nog een late vogel hoorde fluiten en 
jij het raam hebt dichtgedaan, terwijl ik,
alvorens voorgoed de ogen te sluiten, een
laatste zonnestraal, die door de late
lentelucht de kamer nog kwam ingeglipt,
net op de spiegel terug zag stuiten
dan hoop ik dat je dit moment, juist zoals ik,
voor immer in je hart zal sluiten en in 
vage herinnering, vaak met weemoed,
terug zal denken aan dit ogenblik, waarop ik je 
aan het raam zag staan in de gloed
van de ondergaande zon en jij me
zachtjes heen zag gaan toen ik aan 
m'n laatste reis begon.

(05.07.90)
</pre>