<h1>Slechts openen in geval van nood.
</h1>
<pre class="poem-text">Daar lig ik dan opgebaard
in mijn sarcofaag,
omgeven door bloemen en wierrook
en een rossige schijn 
bedekt reeds mijn gelaat.

Zes kaarsen branden nog:
twee aan m'n hoofdeinde,
twee aan m'n voeteinde,
één aan m'n linker- en 
één aan m'n rechterzij.

Straks gaat het deksel dicht
zie je enkel nog m'n gezicht
doorheen het venstertje
dat erin zit.

En in geval,
enkel in geval van hoge nood-
ik ben misschien nog niet
hélemaal dood-
mag je het deksel nog één maal
oplichten en...
als iedereen dan weg is,
mag je nog één maal, 
een allerlaatste maal,
naast me komen liggen.

(28.09.90)


</pre>