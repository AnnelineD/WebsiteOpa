<h1>Bidden.
</h1>
<pre class="poem-text">Ik praat met God op mijn manier:
terwijl ik 's zondags in de kerk zit
en iedereen, gemeend of schijnbaar bidt;
terwijl ik 's avonds langs de hoeren loop
in 't Schipperskwartier;
terwijl ik in m'n auto zit
luisterend naar Studio Vier.

Ik vraag Hem waarom in de wereld
nog zoveel wordt gestreden,
ik praat met God en vraag
waarom zijn 5°, 7° of 10° Gebod vandaag
steeds weer opnieuw met de voeten wordt getreden.

Ik praat met Hem over de zin
en onzin van het leven
en tussendoor - als grapje even -
vraag ik Hem waarom ik nooit de Lotto win.

En 's zondags op het kerkhof
terwijl ik bid aan vaders' graf
vraag ik me somtijds peinzend af
waarom Hij mij nog nooit 
een antwoord heeft gegeven.

(22.08.94)


</pre>