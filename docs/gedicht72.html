<h1>Kindervragen
</h1>
<pre class="poem-text">Waarom vallen regendruppels naar beneden?
Komt dit door de zwaartekracht?
Waarom groeien de bomen dan naar boven?
Waarom schijnt de zon niet in de nacht?
Waarom is 't koud op beide polen
op 't topje van de wereldbol?
En waarom dragen schoenen zolen?
En waarom is een leeg glas nooit vol?
Waarom dragen de mensen kleren,
ze zijn toch naakt geboren?
En waarom hebben vogels veren?
En waarom staat de haan steeds Ã³p de toren?
Waarom malen sommige molens water
en andere molens wind?
En waarom wordt het steeds maar later?
En waarom blijft een kind niet altijd kind?
Waarom heb ik acht vingers en twee duimen?
En waarom groeien aan een appelboom geen pruimen?
Waarom worden de meeste mannen kaal?
En waarom kreeg mijn zus proces-verbaal
voor fout parkeren?
En waarom kan een koe geen engels leren?
Waarom is honderd ton niet licht?
En waarom schreef ik dit gedicht?
</pre>