Beestachtigheden

Mijn zuster speelt piano, 
De hond slaapt, 
Op de piano ligt de kat, 
Zij slaat de maat met haar staart. 
Ik speel 
        viool.
De kat slaat de maat
                     niet meer.
Ze vecht met de hond.
De hond gromt, de kat klauwt.
De piano zwijgt.    De viool snerpt.
De kat wordt gek, de hond wordt razend.
BANG...
        een schot? 	Een vioolsnaar
heeft het begeven.
De hond is dood. 	Ik ween.
M'n zuster speelt
			                Chopin.
De kat sterft.
Ik hang me op
              aan een vioolsnaar.
M’n zuster speelt
                   “Lang zal hij leven”.