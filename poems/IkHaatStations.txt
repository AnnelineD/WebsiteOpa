Ik haat stations.

Ik haat stations
hun grijze hallen, hun grauwe perrons,
de vertrekkende treinen, 't irriterend gebons,
van de bonkende wielen der volle wagons.

O, ik haat het gezicht en gesteun en het sissen
van de loko die zich in beweging zet
en je ver van me meeneemt,
wéér zal ik je missen.

En ik had nog zoveel met je willen bespreken,
maar de trein die heeft zijn uur van vertrek.
Dus dan maar weer verlangend uitgekeken
naar een nieuwe ontmoeting, een volgend gesprek.

O, ik haat stations, als ze leeg zijn en kil,
wanneer ik wéér niet huiswaarts keren wil,
vooraleer de trein uit m'n gezichtsveld is verdwenen,
waarna ik terug de stad in ga, met loodzware benen.